# -*- mode: mandoku-view; -*-
#+TITLE: 陶山集
#+DATE: 2015-08-24 23:54:16.341446
#+PROPERTY: ID KR4d0099
#+PROPERTY: BASEEDITION WYG    
#+PROPERTY: JUAN 提要
<pb:KR4d0099_WYG_000-1a>¶
欽定四庫全書　　　　集部三¶
　陶山集　　　　　　　别集類二(宋/)¶
　　提要¶
　　　　(臣/)等謹案陶山集十四巻宋陸佃撰佃有埤¶
　　　　雅已著録此集據書録解題本二十巻嵗乆¶
　　　　散佚今以永樂大典所載裒為十四巻盖僅¶
　　　　存十之七矣佃本受學於王安石故埤雅及¶
　　　　爾雅新義(案爾雅新義乆佚今散見永樂/大典中訛脱斷爛殆不可讀)多¶
<pb:KR4d0099_WYG_000-1b>¶
　　　　宗字説然新法之義獨斷斷與安石争後竟¶
　　　　入元祐黨籍安石之沒佃在金陵為文祭之¶
　　　　推崇頗過然但叙師友淵源而無一字及國¶
　　　　政元祐初預修神宗實録亦頗為安石諱數¶
　　　　與史官辨争是外補然徽宗初召還復用佃¶
　　　　仍欲參用元祐舊人復與時宰齟齬而罷盖¶
　　　　其初悮從安石逰故牽於舊恩文字之間不¶
　　　　能不有所假借至於事闗國計則毅然不以¶
<pb:KR4d0099_WYG_000-2a>¶
　　　　私廢公亦可謂剛直有守者矣佃既以新法¶
　　　　忤安石不復問以政事惟以經術任之神宗¶
　　　　命詳定郊廟禮文佃實主其義今集中所載¶
　　　　諸篇是也其他文字勘以史傳所紀亦皆相¶
　　　　符惟元豐大裘議集稱佃為集賢校理史乃¶
　　　　稱同列皆侍從佃獨以光禄丞居其間當為¶
　　　　宋史之訛又佃紹聖初落職知泰州亦為字¶
　　　　謝表有海陵善地淮甸近州語史乃稱知秦¶
<pb:KR4d0099_WYG_000-2b>¶
　　　　州亦為字悮殆修宋史時其集已不甚顯歟¶
　　　　佃所著有禮象諸書當時以知禮名集中若¶
　　　　元豐大裘議諸篇大抵宗王而黜鄭理有可¶
　　　　通不妨各伸其説惟其中自出新意穿鑿附¶
　　　　㑹者如以特牲饋食禮饎㸑在西壁主婦視¶
　　　　饎㸑於西堂下為在廟外引爾雅門側之堂¶
　　　　謂之塾饎㸑在廟門外之堂堂下今以儀禮¶
　　　　考之燕禮曰小臣師一人在東堂下大射儀¶
<pb:KR4d0099_WYG_000-3a>¶
　　　　曰賓之弓矢與中籌豐皆止於東堂下賓之¶
　　　　矢則以授矢人於西堂下公食大夫禮曰小¶
　　　　臣東堂下士喪禮曰饌於東堂下既夕禮曰¶
　　　　設棜於東堂下少年饋食禮曰司官溉豆籩¶
　　　　勺爵觚觶几洗於東堂下凡此諸條俱未有¶
　　　　以東西堂為東西塾之堂者士冠禮曰具饋¶
　　　　於西塾聘禮曰擯者退負東塾而立又曰擯¶
　　　　者退負東塾又曰出門西面於東塾南士喪¶
<pb:KR4d0099_WYG_000-3b>¶
　　　　禮曰卜人及執燋者在塾西士虞禮曰七俎¶
　　　　在西塾之西特牲饋食禮曰筮人取俎於西¶
　　　　塾凡此諸條俱未有稱東西塾為東西堂者¶
　　　　又士冠禮曰適東壁士昏禮曰退適東壁亦¶
　　　　無以為在廟門外者佃之説殊為牽合佃又¶
　　　　謂北堂有北壁考大射儀工人士與梓人升¶
　　　　下自北階注曰位在北堂下既有北階明知¶
　　　　其無北壁佃弗及考詳而輕詆賈疏亦為未¶
<pb:KR4d0099_WYG_000-4a>¶
　　　　允至謂禓襲之襲從龍龍衣為襲則又附和¶
　　　　字説而為之尤無足深詰矣方回瀛奎律髓¶
　　　　稱胡宿與佃詩格相似宿詩傳者稍多佃詩¶
　　　　則不槩見惟詩林萬選載其送人之潤州一¶
　　　　首瀛奎律髓載其贈别吳興太守中父學士¶
　　　　一首能改齋漫録載其韓子華挽詩一聨而¶
　　　　已今考永樂大典所載篇什頗夥大抵與宿¶
　　　　並以七言近體見長故回云然厥後佃之孫¶
<pb:KR4d0099_WYG_000-4b>¶
　　　　㳺以詩鳴為南宋與尤袤楊萬里范成大並¶
　　　　稱雖得法於茶山曽幾然亦喜作近體家學¶
　　　　淵源殆亦有所自来矣乾隆四十七年十一月¶
　　　　恭校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　總　校　官　(臣/)　陸　費　墀¶
#+PROPERTY: JUAN 目録
<pb:KR4d0099_WYG_000-5a>¶
欽定四庫全書　　　　　集部三¶
　陶山集目錄　　　　　　别集類二(宋/)¶
　　巻一¶
　　　五言古詩一首　　　七言古詩三首¶
　　　五言律詩十五首　　五言排律詩一首¶
　　　七言律詩三十八首¶
　　巻二¶
　　　七言律詩七十八首¶
<pb:KR4d0099_WYG_000-5b>¶
　　巻三¶
　　　七言律詩六十三首　五言絶句四首¶
　　　七言絶句二十一首¶
　　巻四¶
　　　劄子十三首　　　　狀八首¶
　　巻五¶
　　　議二首¶
　　巻六¶
<pb:KR4d0099_WYG_000-6a>¶
　　　議四首¶
　　巻七¶
　　　表二十首¶
　　巻八¶
　　　表二十二首¶
　　巻九¶
　　　經解四首　　　　䇿一首¶
　　　䇿問十二首¶
<pb:KR4d0099_WYG_000-6b>¶
　　巻十¶
　　　制二十六首¶
　　巻十一¶
　　　叙論一首　　　　　序四首¶
　　　書後二首　　　　　記四首¶
　　巻十二¶
　　　書六首¶
　　巻十三¶
<pb:KR4d0099_WYG_000-7a>¶
　　　啓二十九首　　　　祝文十一首¶
　　　祭文六首¶
　　巻十四¶
　　　誌銘九首¶
　　巻十五¶
　　誌銘十六首¶
　　巻十六¶
　　　誌銘七首　　　　墓表三首¶
<pb:KR4d0099_WYG_000-7b>¶
　　　行狀二首¶
