# -*- mode: mandoku-view; -*-
#+TITLE: 陶山集
#+DATE: 2015-08-24 23:54:16.475962
#+PROPERTY: ID KR4d0099
#+PROPERTY: BASEEDITION WYG    
#+PROPERTY: JUAN 卷七
<pb:KR4d0099_WYG_007-1a>¶
欽定四庫全書¶
　陶山集巻七¶
　　　　　　　　　　　　　宋　陸佃　撰¶
　表¶
　　謝資善堂修定説文書成賜銀絹表¶
臣某言近以臣修定説文書成伏䝉聖恩特賜銀絹尋¶
具狀奏聞不敢祇受伏奉聖㫖不許辭免者鉛黄初具¶
曽微隻字之奇銀幣曲加更誤十行之重賞踰所藝愧¶
<pb:KR4d0099_WYG_007-1b>¶
溢于顔伏念臣本以下愚親逢上聖早玷龍飛之牓旋¶
居鷺集之班稍逮陛升寖䝉器使一覲清光之邃屢叨¶
殊寵之榮恭惟皇帝陛下獨智泛觀同仁博施憲天為¶
大濟世用光夬決明庭繩難施于農政汴通温洛龜將¶
兆于禹書式究人文使新世教偶逡巡而代匱姑黽勉¶
以奏成訓發㒺功匪頒非次増咸陽之字㡬同揚子之¶
載金上建光之書竊陋許沖之賜布誓堅丹懇圖稱鴻¶
私¶
<pb:KR4d0099_WYG_007-2a>¶
　　謝中書舍人表(原註元豐五年四月時官制初行/佃與曾鞏同命方具奏辭免閤門)¶
　　(告報奉聖㫖竝不許辭佃與鞏皆就職年案宋史/神宗紀及職官志改正官名在元豐三  九月此)¶
　　(言元豐五年四月官/制初行與史文互異)¶
伏䝉制命除授臣依前通直郎試中書舍人兼侍講仍¶
改賜章服者叨膺殊寵彌切震驚伏念臣遭值盛明獲¶
親文藝秖知自守實無他長每以信書之太専更成與¶
世而多迕比縁孤進獨被聖知察臣于隠約之中擢臣¶
于疎賤之外方陛下以聖文樂育秀異而臣濫逰文館¶
<pb:KR4d0099_WYG_007-2b>¶
陛下以神武攬御雄俊而臣濫處武庠考正書名多忘¶
闕之陋詮録史事微善敘之能荏苒嵗時費糜廩禄叨¶
塵踰量憎嫉寖多屢招繁言幾致顛殞陛下曲加辨察¶
每賜保全久辜天地之恩莫効涓埃之補敢圖睠矚更¶
致超踰拔從經幄之嚴進直綸闈之重受恩彌大圖報¶
益艱況當陛下董正官名布新治具維時在位思日奏¶
功體堯舜之其難迪夏商之用乂臣敢不持循素學追¶
跋前修承問盡論思之忠代言希潤色之美徐收薄效¶
<pb:KR4d0099_WYG_007-3a>¶
少副洪私¶
　　辭免給事中表(原註元豐/五年五月)¶
今月初二日准閤門吿報伏䝉聖恩授臣依前通直郎¶
試給事中兼侍講者承命震驚不遑寜息竊念臣芻微¶
近識蕪陋淺聞出于休明好是朴直初攀縁于仕路恥¶
依傍于人門敢圖遭逢獨被簡拔眷憐異甚稱效缺然¶
試言之墨未乾裁詔之席不暖亟從綸掖旋易瑣闈況¶
當陛下好惡遵王陟降在帝宅堯臨之四表寳禹惜之¶
<pb:KR4d0099_WYG_007-3b>¶
寸隂改新官儀協用彝訓盛徳在夏爰乘運以對天爵¶
名從唐(案章如愚羣書攷索神宗喜觀唐六典慨然欲/更官制元豐三年八月遂下詔肇新官制九月)¶
(詳定所上寄禄格㑹明堂/禮成近臣遷秩即用新制)姑俯身而詢世法貽千載選¶
極一時顧惟量踰誠已顔厚敢懐叨竊復冒寵榮所有¶
吿命不敢祗受¶
　　謝給事中表¶
伏䝉聖恩授臣依前通直郎試給事中兼侍講者寵榮¶
甚渥塵竊至深伏念臣為學寡能莅官孤進自愧超踰¶
<pb:KR4d0099_WYG_007-4a>¶
之速衆驚遭遇之隆陛下政無闕失而臣以論駮為官¶
學有光明而臣以勸講為職雖抱蠢愚之極固知稱愜¶
之難兹蓋伏遇皇帝陛下徳務兼容道惟善貸故無棄¶
物而有成功咫尺便近天光毫髪無非帝力臣敢不竭¶
誠以處推理而前叱雀官倉彌極嚮公之意服羔私室¶
更堅退食之忠少著微勞仰裨洪造庶幾蛇雀之報不¶
勝犬馬之情¶
　　謝賜對衣金帶表¶
<pb:KR4d0099_WYG_007-4b>¶
伏䝉聖恩授臣給事中特賜衣一對金帶一條者犀未¶
離角帶莫貴于黄金鵜不下梁服難叨于赤芾内循尸¶
竊仰愧匪頒伏念臣抱甕迂愚挈瓶細智曾乏削縫之¶
益更塵衣被之榮兹蓋伏遇皇帝陛下剛健日新聰明¶
時憲惟衣在笥常欲勸賢束帶立朝務令圖報臣敢不¶
禔身衆正宅志一中永懐改造之宜奉兹更化近取忘¶
腰之適移以捐軀¶
　　謝入伏早出表¶
<pb:KR4d0099_WYG_007-5a>¶
金氣伏潛方屬初庚之後玊音温潤甫傳夙退之期憐¶
眷有加感慚罔極伏念臣等獲逢昌運代匱近司共惟¶
夙夜之致勤少副旰宵之求治伏遇皇帝陛下深仁恤¶
物厚禮使臣雖夏后之惜隂是輕惟璧而周王之扇暍¶
所寳在慈俾當藴隆早就休燕舜琴靜御民咸阜于薰¶
風羲轡徐行天迥長于化日誓收薄效仰稱洪私¶
　　謝加天章閣待制表¶
伏䝉聖恩授前件職者祗奉制函寵升延閣仰懐睠矚¶
<pb:KR4d0099_WYG_007-5b>¶
内竊兢慚竊念臣起自寒生㑹逢神考執經軒幄倏更¶
再閏之餘論駮瑣闈乃涉四秋之暮(案佃以元豐五年/試給事中至八年)¶
(三月哲宗即位時則已歴四秋矣/此表當上于元祐未改元之前)雖衆嗤其朴鈍每自¶
愧于叨塵屬上聖之嗣興厠羣英而孤進猥當劇選累¶
玷華資兹蓋伏遇皇帝陛下學有光明體純仁孝将繕¶
完于官制姑修講于職名遂令荒蕪亦被甄奨誓益殫¶
于䑕技用少答于龍光¶
　　謝太皇太后加天章閣待制表¶
<pb:KR4d0099_WYG_007-6a>¶
丁吉逢辰方預中臺之列累勞積日更躋内閣之華祗¶
荷眷憐伏增悚懼竊念臣器惟凡陋學匪該明偶遭遇¶
于先朝遂叨塵于近侍逮聖神有作首庶物以惟新顧¶
愚陋無堪尾百僚而乃分敢圖冒昧亦與甄收兹蓋伏¶
遇太皇太后陛下徳㝢兼包仁天廣覆思補六官之典¶
俾益三閣之名誓更竭于駑駘期少酬于覆幬¶
　　謝轉左朝請郎表¶
伏奉吿命䝉恩授臣左朝請郎依前充龍圖閣待制差¶
<pb:KR4d0099_WYG_007-6b>¶
遣勲封賜如故者奏課上聞幸叨于嵗比敘官增峻誤¶
被于階升聞命若驚撫躬罔措伏念臣早縁雕篆獲際¶
盛明以閭巷鯫薄之孤生䝉朝廷採擢之不次入持荷¶
槖久貳星闈日月雖勤事功蔑著比丐居于藩輔方勉¶
奉于詔條尚未報成復䝉進秩此蓋伏遇皇帝陛下容¶
光必照廣覆無遺不棄薄材曲矜舊物豈獨舉陟明之¶
故典蓋将勸宿業之庶官遂致孱微亦膺寵渥敢不銘¶
肌淪髓誓堅頂踵之酬續短增長仰答雲天之賜¶
<pb:KR4d0099_WYG_007-7a>¶
　　潁州謝上表¶
伏奉告命授臣龍圖閣待制知潁州已于八月二十四¶
日到任訖涓選日時祗見民吏道揚聖澤懽動羣情伏¶
念臣自奮單門敢求伸宦學古有信書之累逢時無應¶
用之長偶遭睿明特達之知遂備高華侍従之列叨塵¶
甚矣報稱蔑然屬二聖之當天拔羣賢而授職更以先¶
朝緝熙之典付之晚學瑣末之材嵗月屢淹簡編僅次¶
深惟愚闇久負聖明因剡奏以上陳得分符而共理而¶
<pb:KR4d0099_WYG_007-7b>¶
況汝隂山水之郡最為京西魚稻之鄉地本贍腴民無¶
捐瘠追胥不擾賦斂以時第遵奉于教條自妥安于里¶
俗物㫖有庭闈之養俸贏無婚嫁之虞豈期公朝併獲¶
私願此蓋伏遇皇帝陛下堯仁天覆湯敬日躋徳合并¶
而為公躬明哲以作則乃眷搢紳之末未忘簪履之遺¶
委以名邦輟從清禁恩榮及此職分謂何不敢怠遑體¶
上聖好生之徳庶幾夙夜為微臣報國之忠¶
　　謝賜元祐六年厯日表(原註/潁州)¶
<pb:KR4d0099_WYG_007-8a>¶
紹堯之後茂躋五帝之隆行夏之時丕舉三王之政誕¶
頒玊厯申飭訓詞恭惟皇帝陛下徳契離明道符乾健¶
奉三無而勞天下總四大以居域中爰覃太史之書以¶
謹諸侯之度臣敢不寅遵詔令祗奉教條敬授民時既¶
協齊于五紀欽成嵗事庶昭格于三登¶
　　鄧州謝上表¶
伏奉敕命授臣依前朝奉大夫充龍圖閣待制就差知¶
鄧州軍州事充京西南路安撫使臣已于今月某日到¶
<pb:KR4d0099_WYG_007-8b>¶
任訖一麾出守方臨東潁之優十國為連俄徙南陽之¶
重已涓時日初見吏民祗荷寵靈惟深感涕竊念臣斗¶
筲近器樗櫟散材早玷儒科寖階仕路三年太學官冷¶
如冰十載長安粟貴于玊偶被先皇之識擢實為希世¶
之遭逢一侍書惟久陪法從粤聖人之繼統與英俊而¶
并升恩重丘山效微毫髪輒縁私義得請便州事為不¶
煩俸入良厚敢冀嚴宸之異眷更加巨屏之優除而況¶
臥龍鳯雛多異人之間出召父杜母有循吏之相望年¶
<pb:KR4d0099_WYG_007-9a>¶
榖屢登閭里無事絶䑕偷之出沒任燕户之往來夫何¶
淺迂而此倖冒此蓋伏遇皇帝陛下聰明淵懿剛健粹¶
精纘禹儉勤體堯仁孝雨暘略無違拒神民長有依歸¶
遂令孤生亦預共理臣敢不旁求民瘼上報國恩慕史¶
氏之循良蹟詩人之豈弟玊堂金馬時夢到于華胥花¶
渚菊潭日心㳺于魏闕誓收薄效用贖空餐¶
　　謝賜元祐七年厯日表(原註/鄧州)¶
鳯鳥名官餼羊視朔欽崇天道敬授人時恭惟皇帝陛¶
<pb:KR4d0099_WYG_007-9b>¶
下昭明三辰協正百度廣輪所抵聲教是加視南向四¶
星之中正西流再閏之失臣猥臨侯屏欣戴國恩雖莫¶
陪觀臺書雲物之儀而幸預明堂頒政教之賜矞三慶¶
五徒望日于堯天箱萬倉千姑祈年于穰社用遵聖訓¶
以協民彝¶
　　謝郊祀加恩表(原註元祐七/年十一月)¶
伏念早以諸生出逢丕旦和鉛懐筆曾無横草之功持¶
槖乘軒徒有受薪之誚簪履未終于棄置涓埃尚冒于¶
<pb:KR4d0099_WYG_007-10a>¶
採收而奠玊泰壇莫預駿奔之多士稱觴華闕阻趨法¶
從之清塵遽被恩私惟增戰慄此蓋伏遇皇帝陛下拱¶
三靈之宻祐席六聖之宏圖迺睠初郊丕釐鉅典疇勲¶
進秩第慚犬馬之微勞陳力捐軀誓答乾坤之大賜¶
　　江寜府謝上表¶
伏奉敕命除臣依前朝奉大夫充龍圖閣待制就差知¶
江寜軍府事臣已于今月某日到任訖規求家便昧冒¶
國恩初許覲于闕庭仍容歸于里閈併叨寵假深積兢¶
<pb:KR4d0099_WYG_007-10b>¶
榮竊念臣門地素寒人材甚陋偶縁遭遇遂致超踰少¶
年通書有未離于場屋同時賜第獨先在于朝廷五十¶
纔歴外官三遷皆為佳郡秦頭望重潁尾俸優維是建¶
業之為邦實臣熙寜之游學人來日下稔聞江左之風¶
流山似洛陽猶識京西之氣象土風甚美公事不煩又¶
況若耶之快風非遥秦淮之明月未改棣華相望知親¶
養之甚歡楷木成隂顧師承之可想伊臣何者有此幸¶
焉兹蓋伏遇皇帝陛下纘禹成功急堯先務王者之風¶
<pb:KR4d0099_WYG_007-11a>¶
粹美聖人之學光明寵綏方維恩禮臣下致令蹇薄獲¶
被矜憐臣敢不布宣邦條勉勵州事庶收尺寸圖報萬¶
分執玊造朝敢綴諸侯之後賜金久任願居循吏之間¶
　　謝賜元祐八年厯日表(原註江/寜府)¶
少昊紀瑞致鳯鳥以名官有虞頒常在璇璣而齊政聿¶
追治古允屬清朝恭惟皇帝陛下敬授民時曰稽天若¶
頒諸侯之正朔察上帝之休祥臣敢不深體眷懐謹遵¶
彝訓仰觀俯察實繄裁成之功東作西成願伸勸相之¶
<pb:KR4d0099_WYG_007-11b>¶
助¶
　　謝落龍圖閣待制表(原註紹聖二年二月初有㫖/降一官言者不已遂落職復)¶
　　(有㫖還所降一/官仍與小郡)¶
今月某日准越州公文准都進奏院遞到誥一道授臣¶
朝請郎落龍圖閣待制者蕪功還官有罪落職慚悔為¶
之汗浹感嘆至于涕零退惟虚孱仰荷矜貸竊念臣久¶
塵侍從初出遭逢狗馬故識主恩螻蟻頗知臣節方勤¶
報禮適㑹修書人其異心臣則盡力嵗月之更固久涓¶
<pb:KR4d0099_WYG_007-12a>¶
塵之補亦多惜未終篇忽先去國從前之所爭辯去後¶
之所變更既無具藁之可尋難逃疑似縦有司存之能¶
識敢自辯明此蓋伏遇皇帝陛下茂聖神之姿純仁孝¶
之徳明慎刑罰緝熙典章重愛惜于羣材賜保完于孤¶
進止從薄責未忍遐遺雖褫延閣之圖書仍付小邦之¶
民社重念臣持心過厚推理輒前與世曾無機防立朝¶
粗有本末尚懐荆國之誨育敢負裕陵之眷知雖憂患¶
之餘顧嵗時之能幾惟精誠之至冀天地之終迴¶
<pb:KR4d0099_WYG_007-12b>¶
　　謝特許任知州差遣表¶
臣自十月得疾久在病告伏准十一月初八日進奏院¶
報籍記人除陸佃外並不得任知州差遣者掛名罪戾¶
已分隔于雲泥曲意矜憐獨容有其民社闔門飽煖舉¶
族依歸竊念臣熟爛腐儒聱牙曲士久叨法從濫預政¶
機果然災興忽以罪去驚魂戰灼病骨纒綿誰謂再生¶
自知千死忽覩恩言之照察得與罪黨而差殊回顧沈¶
疴不知去體此蓋伏遇皇帝陛下體堯蹈舜跨商軼周¶
<pb:KR4d0099_WYG_007-13a>¶
孝友有光慈夀無極火炎玊在實資鴻造之私桂死魄¶
蘇彌極大明之望¶
　　泰州謝上表(案泰州原本作秦州與宋史本傳恰/合但據表文云矧海陵之善地亦淮)¶
　　(甸之近州海陵乃泰州非秦州也又佃在外前/後所歴州郡皆有可攷未嘗為秦州今改正)¶
伏奉告命授臣朝請郎知泰州軍州事已于今月某日¶
到任訖圖書三閣尚懐降褫之慚飽煖一麾更荷矜容¶
之賜恩私甚厚性命惟輕竊念臣樗散薄材芻蕘近識¶
偶遭逢于先帝遂度越于稠人亟踐禁途切循分域逮¶
<pb:KR4d0099_WYG_007-13b>¶
及信書之作誤膺良史之求纂修無功報稱不效惟私¶
心之曲盡曾公議之難逃尚賴宸慈姑從薄譴矧海陵¶
之善地亦淮甸之近州居民靖淳出産繁錯飛蚊漸少¶
迥無澤國之風過客甚稀至有道堂之號于焉循省乃¶
爾叨塵此蓋伏遇皇帝陛下睿哲淵深至仁天粹諸福¶
之祥畢至九功之敘惟歌遂容孤平亦預共理再念臣¶
頃罹家難久愧國恩誦堯言之傳每深欣戴睹禹功之¶
復惟有涕零想魏闕于江湖形清都于夢寐雲天在望¶
<pb:KR4d0099_WYG_007-14a>¶
心目交馳問宣室之鬼神頗違始願執塗山之玊帛猶¶
冀終諧更為後圖以贖前咎¶
　　謝賜紹聖三年厯日表(原註/泰州)¶
舜璣觀政仰合于乾文堯厯定時俯頒于人統拜恩知¶
幸藏朔為榮恭惟皇帝陛下表正萬邦協修五紀欽崇¶
天道恭授民時獨觀新化之隆兼舉舊章之重秉文之¶
徳已收順帝之功行夏之時更極為邦之用豈期僻陋¶
亦荷頒宣臣敢不祗奉王正率循國典土膏纔起便候¶
<pb:KR4d0099_WYG_007-14b>¶
于農祥蓂莢再榮即歌于聖瑞¶
　¶
　¶
　¶
　¶
　¶
　¶
　陶山集巻七¶
